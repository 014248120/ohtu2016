Kenny Heinosen kirjoittama kandidaatintyö "Ohjelmistoala ja ryhmätyöskentely" vuodelta 2013 käsittelee ryhmätyötä ohjelmistokehityksessä. Tutkielma keskittyy enimmäkseen scrum- ja extreme programming-metodologioihin, joissa ryhmätyön merkitys on erityisen suuri. Esimerkiksi perinteisessä scrumissa on päivittäiset tapaamiset tiimin kehittäjien kanssa ja extreme programmingissa suositaan pariohjelmointia. Nämä molemmat vaativat kehittäjältä avoimuutta, sosiaalisuutta ja ilmaisutaitoa.
Heinonen käsittelee taitavan kehittäjän luonteenpiirteitä Myers-Briggsin persoonallisuustyyppi-indikaattorin avulla ja eri persoonallisuustyyppien merkitystä ketterän iteraation eri vaiheissa. Tekstin mukaan vaatimusmäärittelyssä ekstrovertit ja tuntevat ovat parhaimmillaan, suunnitteluvaiheessa taas intuitiiviset ja ajattelevat, kun taas toteutus- eli kehitysvaiheessa ihannepersoonallisuus olisi introvertti, tosiasiallinen ja ajatteleva. Testauksessa Heinosen mukaan menestyvät tosiasialliset ja järjestelmälliset ja ylläpidossa tosiasialliset ja spontaanit. Heinonen päätyy tulokseen, että jokaiselle persoonallisuustyypille on paikkansa ohjelmistokehityksessä.
Tutkielma käsittelee myös tietojenkäsittelyopin opiskelijoiden ryhmätyötaitojen opettamista ja opetusstrategioita. Heinosen mukaan ryhmätyötaitoja ei yleensä opeteta tarpeeksi. Esimerkkinä rhmätyöharjoituksesta hän antaa suojattu kananmuna-harjoituksen, jossa opiskelijat ryhmässä suunnittelevat jonkinlaisen kananmunan suojan annetusta materiaalista. Suojan toimivuutta testataan kananmunan tiputtamisella tietyltä korkeudelta. Harjoituksen tarkoitus on kehittää ryhmän ongelmanratkaisua, päätöksentekoa ja organisointitaitoja.
